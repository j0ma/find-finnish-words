Vahvaa lageria alle kolmella eurolla: uudet alkoholi­valikoimat levisivät kauppoihin heti
Enintään kahdeksanprosenttisten alkoholituotteiden myyntitilastoja aletaan kaupparyhmissä katsoa vasta ensimmäisen viikonlopun ja juhannuksen jälkeen. Tarjolle tuli paljon alle kymmenen euroa maksavia viinejä.
K- ja S-ryhmien kaupoissa hyllytettiin maanantaina kiivaasti vahvoja oluita mutta erityisesti mietoja viinejä. Eduskunta hyväksyi viime keskiviikkona alkoholilain muutoksen, joka salli enintään kahdeksan prosentin vahvuisten alkoholijuomien myynnin ruokakaupoissa. Tähän asti raja on ollut 5,5 prosenttia.
Laki tuli voimaan maanantaiaamuna.
Esimerkiksi Helsingin keskustassa sijaitsevan Sokos Helsingin S-marketin hyllyistä löytyi useita suosittujen punaviinien kahdeksanprosenttisia versioita. Tällaisia olivat esimerkiksi portugalilaisten 2u Duas Uvasin ja LAB Reservan kevytversiot.
Halvimmillaan kahdeksan prosentin 0,75 litran viinipulloja sai Helsingin keskustan S-marketista ja viereisestä Postitalon K-Supermarketista noin seitsemällä eurolla.
Postitalon K-Supermarketissa ei ollut vielä HS:n vierailuaikaan ehditty hyllyttämään vahvoja oluita. Helsingin keskustan S-marketin hyllyiltä vahvoja oluita sen sijaan löytyi. Halvimmillaan puolen litran tölkin 7,5-prosenttista vahvaa lageria sai alle kolmella eurolla.
Tuotteen litrahinta oli alle 5,7 euroa, kun kyseisen tuotemerkin vaalean 4,5 prosenttisen lager-oluen litrahinta oli noin 4,2 euroa. Osa vahvoista oluista oli myös halvempia S-marketissa kuin Alkossa.
Myyntitilastoja uuden tuotevalikoiman kiinnostavuudesta odotetaan vasta ensimmäisen viikonlopun ja erityisesti juhannuksen jälkeen. Keskossa lainmuutos tuo myyntiin yli 200 enintään kahdeksanprosenttista viiniä.
Vaikka maanantailta ei vielä paljon myyntiä odotettu, uudet valikoimat levisivät nopeasti ainakin suurimpiin kauppoihin. Keskolla uusia viinejä ja oluita oli maanantaina iltapäivällä toimitettu jo noin tuhanteen kauppaan.
Keskossa uskotaan, että kuluttajien kiinnostus kohdistuu erityisesti laajaan mietojen viinien valikoimaan.
”Osa viineistä, esimerkiksi Asti-kuohuviinit tai Lambrusco, on luontaisesti alle kahdeksanprosenttisia. Mutta valikoimassa on myös paljon viinejä, joista on poistettu alkoholia niin, että on päästy tälle rajalle”, osto- ja myyntijohtaja Aki Erkkilä Keskosta sanoo.
S-ryhmän päivittäistavarakaupan johtajan Sampo Päällysahon mukaan uudet tuotteet saatiin myös S-ryhmässä tarjolle koko maahan ja kaikkiin ryhmän ketjuihin.
”Uusista viineistä ja oluista kiinnostuneita asiakkaita on ollut hyvin liikkeellä ympäri Suomen. Odotamme kuluttajien kiinnostuvan erityisesti viineistä, ja niiden osalta valikoimiin tuleekin ehkä eniten uutta.”
S-ryhmässäkin uskotaan, että myynti alkaa vilkastua viikonloppua kohti, kun viikonlopulle ostetaan ruokaviinejä ja kenties pienpanimoiden tuotteita.
”Tarjonta paranee erityisesti niillä paikkakunnilla, missä ei ole Alkoa”, Päällysaho sanoo.
