”Tuomaristo on korruptoitunut” – Ruotsista lauotaan todella kovia väitteitä
Yleisurheilun EM-kisat|Ruotsalaisten mielestä italialaisia suositaan Rooman EM-kisoissa.
Yleisurheilun EM-kisoissa on ollut jos jonkinlaista säätöä järjestäjien toimesta, ja Ruotsissa kiukku on jo ohittanut kihinävaiheen ja muuttunut koviksi syytöksiksi.
Viimeisimpänä sanaisen arkkunsa avasi kolmiloikkavalmentaja Yannick Tregaro, joka syyttää kisojen tuomaristoa korruptoituneeksi.
Tregaron syytökset liittyvät kolmiloikan karsintaan. Hänen suojattinsa Gabriel Wallmark ei selvinnyt finaaliin, ja Tregaron mielestä sinne ei olisi pitänyt päästä myöskään isäntämaa Italian Tobia Bocchin.
Bocchi loikki 16,43 ja selvisi sillä finaaliin, vaikka mittaa ei tarpeeksi ollutkaan. Italia teki kuitenkin protestin, koska Bocchi joutui odottamaan ennen viimeistä hyppyään pitkään järjestäjien mittalaiteongelmien vuoksi.
Ja tuomaristo päästi Bocchin finaaliin.
”Ei ole hyväksyttävää antaa itselle etua näin ilmiselvästi. Jonkun pitää panna tälle piste”, Treagro kirjoitti Instagramin tarinat-osiossa.
”Vaikuttaa siltä, että joukkueenjohtajat eivät pääse ongelmaan käsiksi. Jos tuomaristo on korruptoitunut, kenen puoleen silloin käännytään?” Tregaro kysyy Aftonbladetin jutun mukaan.
Ruotsalaisista Henrik Larssonin suoritus sadalla metrillä, Samuel Pihlströmin juoksu 1 500:lla ja Erik Erlandsson 200 metrillä päätyivät juryn tarkasteluun.
Kahden tunnin sekoilun ja Ruotsin jättämän protestin jälkeen Erlandsson sai jo kertaalleen menettämänsä finaalipaikan takaisin sunnuntaina.
"En tiedä milloin olisin viimeksi ollut näin vihainen", Ruotsin maajoukkueen johtaja Kajsa Bergqvist puhisi Aftonbladetille.
Italialla puolestaan on menossa kaikkien aikojen juhlat. Kisaisäntä johti kolmen kisapäivän jälkeen suvereeniin tyyliin mitalitaulukkoa seitsemällä kullalla, viidellä hopealla ja kolmella pronssilla.
Italialaisen Ansan mukaan mitalisaldo on maan kaikkien aikojen paras. Edellinen ennätys oli 12 mitalia vuodelta 1990.
Kaikki mitalit eivät ole tulleet ilman puolueellisuusspekulaatioita. Miesten sadalla metrillä Italian Chituru Ali olisi ruotsalaismedian mukaan pitänyt hylätä varaslähdön vuoksi. Hylkäystä ei tullut, vaan Ali pokkasi EM-hopeaa maanmiehensä Lamont Marcell Jacobsin takana.
