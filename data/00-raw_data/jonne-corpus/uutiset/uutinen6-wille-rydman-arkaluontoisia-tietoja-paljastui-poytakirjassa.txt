Wille Rydmaniin liittyvästä pöytäkirjasta paljastui arkaluonteisia tietoja – ”Virhe”, sanoo poliisi
Elinkeinoministeri Wille Rydmaniin (ps) liittyvästä lisätutkintapöytäkirjasta paljastuu arkaluonteisia tietoja useiden ihmisten yksityiselämästä. Helsingin poliisin mukaan salaus epäonnistui inhimillisen virheen takia.
Esitutkinta liittyy Rydmanin tekemään tutkintapyyntöön, joka koskee Helsingin Sanomissa kesällä 2022 julkaistua juttua. Siinä useat naiset kertoivat Rydmanin ahdistavaksi koetusta käytöksestä.
HS:n toimittajia ja naisia vastaan aloitettiin esitutkinta Rydmanin kunnian ja yksityisyyden epäillystä loukkaamisesta. Syyttäjät päättivät perjantaina, etteivät he nosta asiasta syytteitä.
Maanantaina Helsingin poliisi toimitti esitutkintapöytäkirjat niille, jotka olivat ne tilanneet. Helsingin Sanomien lisäksi aineiston oli tilannut muutama muu tiedotusväline ja yksityishenkilö.
Poliisin arvion mukaan osa pöytäkirjasta on lain perusteella salassa pidettävää, koska siitä paljastuu tietoja eri henkilöiden yksityiselämästä. Poliisin oli tarkoitus salata nämä tiedot. Salaus kuitenkin epäonnistui.
Pääpöytäkirjan salaukset on toteutettu tarkoitetulla tavalla, sen sijaan lisäpöytäkirjassa kaikki salattaviksi tarkoitetut tiedot ovat näkyvissä.
”Inhimillinen virhe on tapahtunut”, pahoittelee rikostarkastaja Jari Illukka.
