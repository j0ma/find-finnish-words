Vaalit olivat nuorten naisten juhla – Tässä ovat Suomen 15 uutta meppiä
Suomesta valittiin eurovaaleissa yhteensä viisitoista europarlamentaarikkoa. Ylivoimaisesti suurimman äänimäärän sai vasemmistoliiton puheenjohtaja Li Andersson, joka keräsi kaikkien aikojen suurimman äänisaaliin.
Europarlamenttivaalit olivat Suomessa kokoomuksen, vasemmiston ja alle 40-vuotiaiden naisten juhlaa.
Valitut 15 ehdokasta keräsivät yhteensä yli miljoona ääntä, niistä alle 40-vuotiaat naiset keräsivät Li Anderssonin (vas) vauhdittamana lähes 37 prosenttia.
Kokoomus oli suosituin puolue ja kasvatti paikkamääräänsä kolmesta neljään. Vasemmistoliitto puolestaan yllätti kahdella lisäpaikalla ja lähettää Brysseliin peräti kolme europarlamentaarikkoa.
Perussuomalaiset ja vihreät menettivät kumpikin yhden paikan. Vihreät piti kaksi paikkaa, mutta menetti Britannian EU-eron yhteydessä saadun lisäpaikan. Perussuomalaisten paikkamäärä puolestaan kutistui yhteen.
Sdp, keskusta ja rkp säilyttivät nykyisen paikkamääränsä.
Seuraavat ehdokkaat ovat pääsemässä Suomesta europarlamenttiin.
Kokoomus
Ulkopoliittisen instituutin johtaja Mika Aaltolan 47 467 äänen äänisaalis ei riittänyt kevään presidentinvaaleissa presidentin tehtävään, mutta europarlamenttiin hän nousee jopa 95 651 äänellä.
Helsinkiläinen Aaltola, 55, nousi suomalaisten tietoisuuteen keväällä 2022, kun Venäjän hyökättyä Ukrainaan Aaltola esiintyi mediassa tiuhaan analysoimassa ulko- ja turvallisuuspoliittista tilannetta. Kansansuosion myötä aikaisemmin tutkijanuraa tehnyt Aaltola koki poliittisen heräämisensä ja haki presidentiksi sitoutumattomana kansanliikkeen ehdokkaana.
Vaikka presidentinvaalit käytiin alkuvuonna, eurovaalikoneen vastauksissa Aaltolan sijainti arvokartalla oli muuttunut kokoomusehdokkuuden myötä sekä kansalliskonservatiivisemmaksi että oikeistolaisemmaksi. Aaltola itse ei pitänyt muutosta suurena.
Vuodesta 2014 lähtien kokoomuksen meppinä toiminut jyväskyläläinen Henna Virkkunen, 52, nousee jälleen europarlamenttiin. Hän kasvatti äänisaalistaan merkittävästi edellisistä vuosista ja keräsi tämän vuoden vaaleissa 95 045 ääntä.
Vuoden 2019 EU-vaaleissa Virkkunen keräsi ääniä 70 687 kappaletta ja vuonna 2014 yhteensä 43 829.
Jyrki Kataisen (kok) hallituksen kunta- ja hallintoministerinä sekä liikenne- ja kuntaministerinä aikaisemmin toiminut Virkkunen on europarlamentissa keskittynyt liikenne- ja teollisuuspolitiikkaan. Varsinainen jäsen hän on ollut parlamentin teollisuus-, tutkimus- ja energiavaliokunnassa sekä liikenne- ja matkailuvaliokunnassa. Virkkunen istuu myös Jyväskylän kaupunginvaltuustossa.
Meppien muodollista ja epämuodollista johtajuutta, lainsäädäntötyötä, poliittista verkostoitumista, valiokuntajäsenyyksiä ja äänestyskäyttäytymistä seuraavan EU Matrix -vertailun sadan vaikutusvaltaisimman mepin listalle Virkkunen ei kuitenkaan ole yltänyt vuoden 2024 vertailussa.
Virkkusta pidetään todennäköisenä vaihtoehtona kokoomuksen komissaariehdokkaaksi.
Ensimmäisen kauden tuusulalainen kansanedustaja Pekka Toveri, 63, valittiin europarlamenttiin yhteensä 88 433 äänellä.
Uransa kenraalimajuri evp. Toveri on tehnyt Puolustusvoimissa, jossa hänen viimeiseksi tehtäväkseen jäi pääesikunnan tiedustelupäällikön tehtävä. Ennen kansanedustajuuttaan hän ehti työskennellä myös Ulkopoliittisen instituutin affilioituneena tutkijana.
Jo eduskuntavaaleissa turvallisuusteemoilla kampanjoinut Toveri jätti monen kokeneen ehdokkaan taakseen 9 667 äänellä. Eduskunnassa Toveri on toiminut puolustusvaliokunnan jäsenenä. Kansanedustajuudesta huolimatta Toveri on kommentoinut mediassa aktiivisesti myös esimerkiksi Ukrainan sotaan liittyviä kysymyksiä.
Kokoomuksen ensimmäisen kauden kansanedustaja, helsinkiläinen Aura Salla, 39, nousee europarlamenttiin ensimmäiselle kaudelleen 39 591 äänellä. Eduskunnassa hän on toiminut EU-asioita käsittelevän suuren valiokunnan sekä tulevaisuusvaliokunnan jäsenenä.
Salla haki europarlamenttiin myös 2019 vaaleissa, mutta tuolloin 38 633 ääntä ei riittänyt meppipaikkaan. Eduskuntavaaleissa Salla oli Helsingin kokoomuksen listan viimeinen läpimenijä 4 189 äänellä.
Ennen kansanedustajuuttaan Salla työskenteli Facebookin omistavan Metan EU-asioista vastaavana yhteiskuntasuhde­johtajana Brysselissä. EU:n tekoälyyn ja digitalisaatioon kohdistuvaa sääntelyä Salla pitää liian tiukkana.
Aikaisemmin hän on työskennellyt myös Jyrki Kataisen kabinetissa tämän komissaarikaudella.
Kokoomuksen varasijalle on jäämässä hämeenlinnalainen Sirpa Pietikäinen, 65, joka oli vuoden 2019 europarlamenttivaaleissa puolueen äänikuningatar 77 588 äänellä. Jos komissaariksi valitaan Henna Virkkunen, 34 913 ääntä saanut Pietikäinen kuitenkin nousee europarlamenttiin.
Pietikäinen nousi ensimmäisen kerran mepiksi vuonna 2008, kun Alexander Stubb kutsuttiin europarlamentista ulkoministeriksi Vanhasen hallitukseen Ilkka Kanervan (kok) erottua tehtävästä.
Ennen europarlamenttiuraansa Pietikäinen on toiminut ympäristöministerinä Esko Ahon (kesk) hallituksessa.
Ympäristöasioiden parissa Pietikäinen on työskennellyt myös Brysselissä, jossa hän on usein ajanut kokoomusta tiukempaa ympäristöpolitiikkaa. Varsinainen jäsen hän on talous- ja raha-asioiden valiokunnassa sekä naisten oikeuksien ja sukupuolten tasa-arvon valiokunnassa.
EU Matrix -vertailussa myöskään Pietikäinen ei 2024 yltänyt sadan vaikutusvaltaisimman joukkoon. Vertailun mukaan hän kuitenkin oli EPP:n jäsenistä kaikkein vahvin tukija muun muassa unionin ilmastotavoitteille, luonnonsuojelu- ja ennallistamissääntelylle sekä liikenteen päästöjen leikkaamiselle. Työllisyys- ja sosiaalipolitiikan saralla hän oli kymmenen vaikutusvaltaisimman mepin joukossa.
Vasemmistoliitto
Puolueen puheenjohtajana vuodesta 2016 lähtien toiminut Li Andersson, 37, nousee europarlamenttiin historian suurimman äänimäärän turvin 247 604 äänellä. Aiemman 157 668 äänen ennätyksen oli tehnyt Paavo Väyrynen vuoden 1996 europarlamenttivaaleissa.
Äänimäärällään Andersson oli vaalien ylivoimainen ääniharava. Ero toiseksi eniten ääniä saaneeseen Eero Heinäluomaan (sd) oli yli 150 000 ääntä.
Turkulainen Andersson on saanut kovia äänisaaliita myös eduskuntavaaleissa Varsinais-Suomen vaalipiiristä. Vuonna 2019 Andersson sai 24 542 ääntä ja 2023 yhteensä 18 007 ääntä. Vuoden 2019 eurovaaleissa Andersson ei ollut ehdolla, vaan kampanjoi europarlamenttiin nousseen Silvia Modigin puolesta. Vuoden 2014 eurovaaleissa Andersson jäi varasijalle 47 599 äänellä.
Eduskunnassa Andersson toimii tällä hetkellä sosiaali- ja terveysvaliokunnan jäsenenä. Viime hallituskaudella Andersson oli opetusministeri.
Kansanedustaja Merja Kyllönen, 47, palaa nyt europarlamenttiin viiden vuoden tauon jälkeen. Suomussalmelainen Kyllönen on pitkän linjan vasemmistopoliitikko. Hänet valittiin ensimmäistä kertaa eduskuntaan vuonna 2007, ja Jyrki Kataisen hallituksessa vuosina 2011–2014 hän toimi liikenneministerinä.
Natoon liittymisestä äänestettäessä Kyllönen äänesti seitsemän muun kansanedustajan joukossa vastaan. Koulutukseltaan Kyllönen on bioanalyytikko. Hän on tullut tunnetuksi runoharrastuksestaan.
Vasemmistoliiton eduskuntaryhmän puheenjohtaja, vantaalainen Jussi Saramo, 44, on toisen kauden kansanedustaja. Europarlamentti on Saramolle ennestään tuttu työpaikka, sillä hän työskenteli siellä Merja Kyllösen avustajana vuosina 2014–2016.
Saramo on tehnyt pitkän järjestöuran vasemmistoliitossa. Koulutukseltaan hän on datanomi, lisäksi hän on toiminut tuettuja lomia tarjoavan Solariksen toiminnanjohtajana. Viime hallituskaudella hän toimi opetusministerinä Li Anderssonin ollessa perhevapaalla.
Sdp
Helsinkiläinen Eero Heinäluoma, 68, nousi 96 503 äänellä jälleen vaalien äänikuninkaaksi. Heinäluoma oli äänikuningas myös vuoden 2019 vaaleissa, jolloin hän sai 128 234 ääntä. Tällä kertaa Heinäluoman äänimäärä jäi kuitenkin kauas Anderssonin äänimäärästä.
Europarlamentissa Matti Vanhasen hallituksen valtiovarainministeri ja entinen eduskunnan puhemies on keskittynyt talouspolitiikkaan. Varsinainen jäsen hän on budjettivaliokunnassa sekä talous- ja raha-asioiden valiokunnassa. Lisäksi hän on toiminut europarlamentin S&D-ryhmän taloudenhoitajana ja johtokunnan jäsenenä.
Vaikka Heinäluoma on istunut europarlamentissa vasta yhden kauden, EU Matrix -vertailun mukaan Heinäluoma nousi 2024 europarlamentin 26. vaikutusvaltaisimmaksi jäseneksi. Pääoma- ja rahapolitiikkaan liittyvissä kysymyksissä hänen on arvioitu olevan parlamentin kahdeksanneksi vaikutusvaltaisin jäsen.
Viidennen kauden espoolainen kansanedustaja Maria Guzenina, 55, nousee europarlamenttiin 52 979 äänellä. Kampanjassaan hän on puhunut erityisesti unionin kilpailukyvystä ja sen kehittämisestä.
Eduskunnassa Guzenina on toiminut EU-asioita käsittelevän suuren valiokunnan varapuheenjohtajana sekä perustuslakivaliokunnan jäsenenä.
Vaikka Guzenina ei välttämättä ole kuullut eduskuntaryhmänsä näkyvimpiin hahmoihin, on hän vaaleista toiseen tehnyt vahvan tuloksen. Vuoden 2023 eduskuntavaaleissa hän keräsi yhteensä 12 088 ääntä.
Guzenina toimi Kataisen hallituksen peruspalveluministerinä. Ennen poliitikon uraa hän työskenteli toimittajana.
Keskusta
Vuonna 2018 Euroopan tilintarkastustuomioistuimeen siirtyneen Hannu Takkulan paikalle noussut Elsi Katainen, 57, jatkaa europarlamentissa 67 503 äänen turvin. Vuoden 2019 eurovaaleissa Katainen sai 54 627 ääntä.
Katainen on Brysselissä toiminut maatalouden ja maaseudun kehittämisen valiokunnan varapuheenjohtajana sekä jäsenenä liikenne- ja matkailuvaliokunnassa. Katainen istuu europarlamentin lisäksi myös Kuopion kaupunginvaltuustossa.
EU Matrix -vertailussa Katainen ei ole yltänyt 2024 sadan vaikutusvaltaisimman parlamentaarikon joukkoon.
Valtiovarainministerin paikalta vuonna 2020 viestintäkoulutuskohun myötä eronnut Katri Kulmuni, 36, nousee nyt europarlamenttiin 66 934 äänellä. Valtiovarainministeriksi torniolainen Kulmuni nousi loppuvuodesta 2019, mitä ennen hän oli toiminut puoli vuotta elinkeinoministerinä.
Keskustan puheenjohtajana Kulmuni toimi vain vuoden syksystä 2019 syksyyn 2020.
Tällä vaalikaudella Kulmuni on istunut eduskunnassa suuren valiokunnan ja ulkoasiainvaliokunnan jäseninä. Hän jäi toukokuun alussa vanhempainvapaalle eduskuntatyöstä. Kulmunin poika syntyi kesäkuun alussa. Kulmuni istuu myös Tornion kaupunginvaltuustossa.
Vihreät
Europarlamenttiin 111 714 äänellä vuonna 2019 noussut Ville Niinistö, 47, uusi paikkansa Brysselissä, mutta 57 612 äänellä kannatus jäi kauas viime vaaleista. Niinistö on istunut europarlamentissa ympäristön, kansanterveyden ja elintarvikkeiden turvallisuuden valiokunnassa sekä teollisuus-, tutkimus- ja energiavaliokunnassa.
Ennen meppiuraansa Niinistö toimi vihreiden puheenjohtajana 2011–2017. Niinistön kaudella vihreät kävivät kannatusmittauksissa kaikkien aikojen kannatushuipussaan. Niinistö toimi Kataisen ja Stubbin hallituksissa ympäristöministerinä 2011–2014 kunnes vihreät erosi hallituksesta Fennovoimalle myönnetyn ydinvoimaluvan vuoksi.
Niinistö nousi heti ensimmäisellä kaudellaan EU Matrix -vertailun mukaan europarlamentin 98. vaikutusvaltaisimmaksi jäseneksi vuonna 2024.
Vihreiden entinen puheenjohtaja, helsinkiläinen Maria Ohisalo, 39, nousee uutena europarlamenttiin 36 552 äänellä. Ohisalo nousi vihreiden puheenjohtajaksi 2019 ja luopui tehtävästä kesällä 2023.
Ohisalo toimi edellisessä hallituksessa ensimmäisen kauden kansanedustajana ensin sisäministerinä, sitten ilmasto- ja ympäristöministerinä.
Eduskunnassa hän jättää taakseen suuren valiokunnan ja lakivaliokunnan jäsenyydet. Ohisalo on myös Helsingin kaupunginvaltuuston jäsen.
Perussuomalaiset
Ainoana perussuomalaisena Brysseliin on lähdössä puolueen kolmas varapuheenjohtaja, oululainen Sebastian Tynkkynen, 35. Hän siirtyy europarlamenttiin 34 008 äänen turvin.
Tynkkysen tulos on linjassa hänen hyvän eduskuntavaalimenestyksensä kanssa. Hän oli vuoden 2023 eduskuntavaaleissa Oulun vaalipiirin äänikuningas 17 381 äänellään. Eduskuntaan hän nousi 2019 yhteensä 9 271 äänellä. Eduskunnassa hän on ollut ulkoasiainvaliokunnan jäsen.
Yksi syy Tynkkysen menestyksen taustalla voi olla hänen menestyksensä Tiktok-sovelluksessa, jossa hänellä on yli 134 000 seuraajaa.
Alun perin Big Brother -realityohjelman kautta vuonna 2011 julkisuuteen noussut Tynkkynen on saanut kolme tuomiota kiihottamisesta kansanryhmää vastaan.
Rkp
Puolueen väistyvä puheenjohtaja Anna-Maja Henriksson, 60, siirtyy opetusministerin tehtävistä europarlamentaarikoksi 50 022 äänellä.
Yhteensä ministeripäiviä pietarsaarelaiselle Henrikssonille on kertynyt lähes 3 300, joista suurin osa oikeusministerinä Kataisen, Alexander Stubbin, Antti Rinteen ja Sanna Marinin hallituksissa. Rkp:n puheenjohtajana Henriksson on toiminut kesästä 2016 lähtien ja on jättämässä tehtävän viikon päästä puolueen puoluekokouksessa.
Rkp oli Ylen ja HS:n vaaligallupien perusteella vaarassa menettää paikkansa, mutta sai kuin saikin riittävästi ääniä yhteen paikkaan.
