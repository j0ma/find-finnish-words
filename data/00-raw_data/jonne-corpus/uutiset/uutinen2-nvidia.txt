Jättiyhtiön muutos yllätti sijoittajat: moni saattoi luulla rikastuneensa
Kovassa nousussa olevan siruyhtiön osakkeita saa nyt kymmenesosalla viikon takaisesta hinnasta.
Nvidian valmistavia tietokoneen osia.
Moni piensijoittaja saattoi hieraista silmiään viime viikon lopulla, mikäli Nordnet-palvelun osakesalkusta löytyi yhdysvaltalaista siruyhtiö Nvidiaa. Yhtiön osakkeiden arvo nimittäin kymmenkertaistui hetkellisesti.
Ilmaisesta pikavoitosta ei sentään ollut kyse, sillä tänään maanantaina osakkeiden kokonaisarvo palautui entiselleen.
Taustalla oli Nvidian päättämä osakkeiden splittaus eli jakaminen pienempiin osiin suhteessa 10:1, mistä Nordnet myös tiedotti etukäteen osakkeiden omistajia palvelun sisäisellä asiakasviestillä.
Käytännössä Nvidian yksi osake on siis jatkossa kymmenen osaketta. Omistettujen osakkeiden kokonaisarvo ei muuttunut: yksi noin 1 200 dollarin Nvidia-osake vain muuttui kymmeneksi noin 120 dollarin arvoiseksi Nvidia-osakkeeksi.
Nvidia-omistuksien markkina-arvo näkyi perjantaista alkaen hetkellisesti kymmenkertaisena, kun osakkeiden lukumäärä oikaistiin mutta kaupankäynti uudella hinnalla ei vielä alkanut. Tämä korjaantui, kun kaupankäynti taas maanantaina alkoi.
Signaali tulevaisuudennäkymistä
Nordnetin osakestrategi Jukka Oksaharju kertoo, että splittausta tehdään silloin, kun yksittäisen osakkeen arvo nousee satoihin tai tuhansiin dollareihin tai euroihin.
Nvidian osakkeiden arvo oli noussut vuoden alusta lähes 150 prosenttia, ja splittaushetkellä yksittäisen osakkeen arvo oli noin 1 200 dollarin tuntumassa. Suomessa splittauksia tehdään jo noin 100 euron osakekursseilla.
Yrityksen arvoon splittauksella ei pitäisi olla vaikutusta.
– Enemmänkin on kyse markkinapsykologisesta asiasta, että osakekurssilla olisi mielikuvan tasolla paremmin nousuvaraa.
Yrityksen johto saattaa siis pyrkiä lähettämään rivien välistä viestejä, että kasvua on saavutettavissa.
– Kolikon kääntöpuoli on, että mikään yhtiö ei halua päätyä senttiosakkeeksi eli erittäin matalan yksikköhinnan osakkeeksi, Oksaharju toteaa.
Tekoälybuumille ainakin toistaiseksi katetta
Nvidian tuloksen on kirittänyt kovaan vauhtiin tekoälyn kehittyminen. Yhtiön piirilevyjä käytetään yhä enemmän tehoa vaativissa palvelinkeskuksissa.
Viime viikolla Nvidian markkina-arvo nousi hetkellisesti yli kolmen biljoonan dollarin ja maailman toiseksi arvokkaimmaksi yhtiöksi Applen ohi, mutta loppuviikosta se palasi takaisin kolmanneksi. Ykkösenä on Microsoft.
Vauhti on ollut niin kovaa, että osa sijoittajista on alkanut epäillä tekoälybuumia 1990-luvun lopun IT-huuman kaltaiseksi kuplaksi.
Oksaharju toteaa, että ainakin toistaiseksi maa on pysynyt jalkojen alla. Vaikka Nvidian osakkeissa on paljon tulevaisuuden kasvua ja kannattavuutta hinnoiteltuna sisään, teki yhtiö alkuvuonna yksinään paremman tuloksen kuin Helsingin pörssilistan 150 yhtiötä yhteensä.
– Kyse on siitä, missä vaiheessa tulevaisuuden ruusuiset odotukset hinnoitellaan yli äyräiden. Tekoälyssä on suurena teemana ylilyönnin vaara.
Uutispodcastissa käsiteltiin Nvidian nousukiitoa maaliskuun lopulla. Kuuntele jakso tästä:
Isompi kuin Google – Nvidia lupaa tekoälysiruilla uutta teollista vallankumousta
