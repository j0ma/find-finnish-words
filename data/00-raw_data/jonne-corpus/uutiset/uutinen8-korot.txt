Koroissa nähtiin velallisen kannalta ikävä käänne
Kolmen kuukauden euribor painui maanantaina jo lähes vuoden euriborin alle. ”Markkinoiden koronlaskuodotukset ovat nyt EKP:n osalta sulaneet”, sanoo OP:n seniorimarkkinaekonomisti Jari Hännikäinen.
Asuntolainojen viitekorkona yleisesti Suomessa käytetyn 12 kuukauden euriborin nousu jatkuu. Maanantaina korko kirjattiin 3,725 prosenttiin. Korko on noussut nyt kaksi päivää sen jälkeen, kun Euroopan keskuspankki (EKP) ilmoitti viime torstaina laskevansa ohjauskorkojaan 0,25 prosenttiyksikköä.
Torstain jälkeen 12 kuukauden euribor on noussut 0,04 prosenttia. Nousu ei ole suuri, mutta se antaa osviittaa siitä, ettei markkinoilla odoteta korkojen laskevan ainakaan hetkeen. Samaan suuntaan viestii myös se, että korkojohdannaiset ovat nousseet torstain päätöksen jälkeen.
Koroissa on nähtävissä myös merkittävä käänne. Lyhyt 3 kuukauden euribor on nimittäin jo pudonnut lähes 12 kuukauden euriborin alle.
Maanantaina 3 kuukauden euribor pakitti 3,743 prosenttiin. Eroa 12 kuukauden euriboriin on enää 0,018 prosenttiyksikköä. Vielä vuoden alussa 3 kuukauden euribor oli lähes 0,4 prosenttiyksikköä 12 kuukauden euriboria korkeammalla.
Korkoero on nyt pienin sitten marraskuun lopun, jolloin 3 kuukauden euribor nousi 12 kuukauden euriborin yläpuolelle.
Korkoliikkeillä on asuntovelallisten kannalta ikävä seuraus.
”Pidemmän koron painuminen lyhyiden korkojen alapuolelle viittaa siihen, että markkinoiden koronlaskuodotukset ovat nyt EKP:n osalta selvästi sulaneet”, sanoo OP Ryhmän seniorimarkkinaekonomisti Jari Hännikäinen.
Kolmen kuukauden euriborin liikkeet seuraavat varsin tarkkaan EKP:n tärkeintä ohjauskorkoa eli liikepankkien talletuskorkoa. Sitä laskettiin viime viikolla 4 prosentista 3,75 prosenttiin. Vuoden euriborissa on puolestaan sisällä tietynlaista riskipreemiota. Siksi se on tyypillisesti kolmen kuukauden korkoa korkeampi.
Hännikäinen sanoo, että korkojen laskuodotusten haihtuminen selittyy osin euroalueen inflaatiokehityksellä ja osin Yhdysvaltain keskuspankin (Fed) korkoliikkeillä.
Suomen asuntokunnista noin 30 prosentilla on asuntolainaa.
