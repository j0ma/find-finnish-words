Punavihreän blokin äänestäjille puoluekannalla ei ole niin väliä – etenkin Sdp:ssä tämä ottaa lujille
Sdp:ssä pettymys vain kahteen paikkaan europarlamentissa aiheuttaa jälkipyykin, jossa puhutaan myös puolueen linjasta
Viimeaikaisten vaalitulosten perusteella suomalaisäänestäjistä noin kolmannes ei äänestäessään pahemmin erottele, onko hänen ehdokkaansa demari, vihreä vai vasemmistolainen.
Riittää kun ehdokas on joku noista eli sijoittuu niin sanottuun punavihreään blokkiin.
Blokin sisällä äänestäjä puntaroi, kuka parhaiten antaa vastinetta hänen äänelleen. Onko se kenties aiemman hallituksen huippusuosittu pääministeri (Sanna Marin, sd), paras vastavoima estämään perussuomalaisen presidenttiehdokkaan nousu toiselle kierrokselle (Pekka Haavisto, vihr) – vai vaalitenteissä säkenöinyt puolueensa puheenjohtaja (Li Andersson, vas)?
Perinteisesti ajateltua puolueuskollisuutta ei blokin sisällä näytä olevan. Nyt blokin äänet vyöryivät Anderssonille, joka täytti tämänkertaiset toiveet paremmin kuin vihreiden ja varsinkin Sdp:n tarjolla olleet ehdokkaat.
Presidentinvaaleissakin Andersson oli ehdokkaana tarjolla, mutta silloin blokin äänestäjät totesivat, että Pekka Haavistolla on enemmän uskottavuutta presidenttinä. Eduskuntavaaleissa vihreiden ja vasemmistoliiton kannattajat päättelivät, että Sanna Marin torjuisi parhaiten oikeistohallituksen mahdollisuutta.
Tällainen puolueesta toiseen loikkiminen aiheuttaa päänvaivaa punavihreän blokin puolueille, jotka omasta mielestään eroavat hyvinkin paljon toisistaan. Suuren äänestäjäkunnan silmissä erot ovat vähäisiä tai ne eivät ainakaan vaikuta äänestyspäätökseen.
Nytkin voi käydä niin, että Li Anderssonin äänet eivät ole tulleet jäädäkseen vasemmistoliitolle. Ensi vuonna tulevissa kunta- ja aluevaaleissa ne etsivät jälleen uutta, parasta vastinetta antavaa puoluetta ja ehdokasta.
Vyörystä vaille jääneissä punavihreän blokin puolueissa alkaa jälkipyykki. Erityisen kovaa se on nyt Sdp:ssä, jossa oli tuudittauduttu perusmatematiikan perusteella kolmeen meppipaikkaan. Jopa neljännestä paikasta haaveiltiin.
Puolueessa oli laskettu nykyisen gallup-kannatuksen perusteella, että Sdp:tä kannattaa nyt 650 000 suomalaista. Jos heistä edes puolet olisi vaivautunut uurnille äänestämään Sdp:tä, plakkariin olisi tullut yli 300 000 ääntä, jolla olisi irronnut se kolme paikkaa.
Näin ei käynyt, tuli noin 270 000 ääntä ja kaksi paikkaa. Pettymys oli nähtävissä vaalivalvojaisissa: Eero Heinäluoma (sd) yritti ottaa laihan lohdun siitä, että oli sentään miesten sarjan äänikuningas. Näytti olevan myös mukavampaa hävitä vasemmistoliitolle kuin perussuomalaisille.
Sdp:ssä ja vihreissä onkin suuri kiusaus kuitata tappio olankohautuksella: no, minkäs Li Anderssonin suosiolle mahtaa. Näin ei tarvitse puntaroida, oliko oma ehdokaslista sittenkään paras mahdollinen ja menikö puolueen viesti lopulta perille.
Sdp:ssä tappio nostaa pintaan linjaeroja, sillä Marinin aikaa haikailevia on yhä paljon.
Kriitikot haluavat nostaa pöydälle sen, onko nykyisen puheenjohtajan Antti Lindtmanin näköinen varmisteleva linja voittava konsepti, vai pitäisikö punaväriä tunnustaa reilummin ja tuoda omia arvoja esiin rohkeammin.
Esimerkiksi talouspolitiikassa ja käännytyslaissa on ollut havaittavissa, että Sdp myötäilee nykyistä hallitusta ja erityisesti kokoomusta, ehkä tulevat hallitusratkaisut jo mielessään. Mutta toimiiko keskilinjan lähentely?
Se voi loitontaa puoluetta punavihreistä äänestäjistä, jotka eivät viime vaalien perusteella palkitse sukkasillaan hipsuttelusta.
