Näin muut ihmiset kuvaavat Li Anderssonia – jopa Sebastian Tynkkynen kehuu
Vaaleja seuraavana päivänä Andersson kertoo Ylelle, millaista pyöritystä kuluva vuosi on hänelle ollut.
Kansanedustajan työn lisäksi Li Andersson on tänä vuonna johtanut vasemmistoliittoa, kampanjoinut presidentinvaaleissa, palauttanut gradun ja juossut puolimaratonin.
Historiallinen eurovaalitulos lienee kuitenkin suurin henkilökohtainen saavutus.
Tässä jutussa Li Andersson kertoo, millaista pyöritystä kuluva vuosi on hänelle ollut. Myös poliitikot ja läheiset kertovat, mitä he Anderssonista ajattelevat.
Lähes 250 000 eurovaaleissa keräämällään äänellä Andersson olisi yksin ollut Suomen kolmanneksi suosituin puolue – selvästi suurempi kuin keskusta ja vain hiukan pienempi kuin SDP.
Hän arvelee, että näkyvyydestä presidenttikampanjassa oli paljon hyötyä.
– Ihmiset oppivat tuntemaan minut päättäjänä ja henkilönä.
Vasemmistoliiton vaalivalvojaisissa koettiin suorastaan hurmoksellinen hetki, kun ennakkoäänten tulos selvisi:
Millainen ihminen Li Andersson sitten on. Hetken pohdinnan jälkeen hän sanoo olevansa ”hauska asiapentti”.
Muut ihmiset kuvailevat häntä näin:
Hän on todella lämmin ja avulias. Jos vaikka olen Turkuun lähdössä, niin tiedän, että aina järjestyy yöpaikka.
Mia Haglund (vas), kampanjapäällikkö
Li pelaa avoimin kortein. Äänestäjille on selvää, että jos Li valitaan, saa 100-prosenttisesti vihervasemmistolaista politiikkaa.
Sebastian Tynkkynen (ps), kansanedustaja
Vaalivalvojaisissa olimme iloisia, onnellisia ja vähän shokissa. Kaunis lopetus Lin puheenjohtajuudelle. Juhlat jatkuivat puoli kahteen.
Mai Kivelä (vas), kansanedustaja
Kun olimme Yhdysvalloissa Lin ollessa teini-ikäinen, hän halusi nähdä YK:n päämajan. Kun menimme isoon saliin, näin miten hänen silmänsä loistivat, kun hän varmasti kuvitteli itsensä sinne töihin.
Jan-Erik Andersson, isä
Anderssonin tahti on tänä vuonna ollut hengästyttävä. Millä ajalla hän hoitaa kaikki velvollisuutensa?
– Sillä samalla ajalla kuin kaikki muutkin. Mutta kuten silmäpusseista huomaa, on ollut aika paljon kaikkea, hän kertoo ja nauraa.
Vaalivalvojaisia Andersson kuvailee riehakkaiksi. Siellä itkettiin, naurettiin ja pompittiin ilosta. Andersson kertoo heränneensä maanantaihin edelleen epäuskoisena.
Hymy on edelleen herkässä. Vaikka kuvaaja pyytää juttua varten yhtä vakavailmeistä poseerausta, suupielet tahtovat väkisin nykiä ylöspäin.
Kun Ylen kuvaaja pyysi häntä olemaan kuvassa vakavana ja sen jälkeen iloisena, vakavalla naamalla poseeraaminen ei oikein onnistunut.
Europarlamentaarikon työ alkaa virallisesti heinäkuun puolivälissä, mutta neuvottelut käynnistyvät välittömästi. Kansanedustajan tehtävätkin jatkuvat vielä kuukauden päivät.
– Suhaan edes takaisin ja yritän löytää aikaa molemmille tehtäville, Andersson kuvaa suunnitelmiaan.
Onko Anderssonilla aikaa lainkaan levätä?
– Illalla näiden haastatteluiden jälkeen, hän sanoo.
Anderssonin avustaja Aleksi Karppinen kuitenkin huomauttaa, että iltakin on buukattu. Päivän viimeinen rasti on A-Studio kello 21 ja aamulla lento Brysseliin lähtee jo seitsemältä.
Levättävä on joskus myöhemmin.
– Jos olen ymmärtänyt oikein, lomaa on elokuussa. Se tulee varmasti tarpeeseen, joten toivottavasti sitä on. Aion hengailla mökillä. Ja vahva toive on, että pääsisin Ilmiö- ja Flow-festivaaleille.
Li Andersson kertoo jättävänsä eduskuntatyön taakseen hyvillä mielin. Myös puheenjohtajuudesta on mukava luopua, kun puolueen puheenjohtajuus on hyvässä tilanteessa.
Andersson iloitsee siitä, että muut pääsevät esiin, kun hän vaihtaa tehtäviä. Taka-alalle Li Andersson ei kuitenkaan aio jäädä.
– No en! Aion edelleen ottaa niin aktiivista roolia kuin mahdollista ja jatkaa Suomen asioiden kommentointia.
Anderssonin on hyvin pian löydettävä työasunto Brysselistä. Hänen mukanaan lähtevät myös puoliso ja lapsi, mutta alkuun hän aikoo järjestellä asioita itsekseen puolisen vuotta.
Andersson on sitoutunut omistamaan seuraavat vuodet ”parlamenttityölle ja eurooppalaisen vasemmiston uudistamiselle”.
Sen pidemmälle tulevaisuutta hän ei halua vielä ajatella. Yhden tavoitteen hän on kuitenkin asettanut.
– Seuraavaksi juoksen kokopitkän maratonin. Mutta en vielä tänä kesänä.
